---
title: "PHILIPPE RAHM - FORMA I FUNKCJA WYNIKAJĄ Z KLIMATU (2005)"
date: "2020-12-17"
author: "Łukasz Sienkiewicz"
---


Polityka zrównoważonego rozwoju jest główną przyczyną formalnego przewrotu, którego doświadczamy obecnie w architekturze. Być może jest on mniej „widoczny” niż pojawienie się zbrojonego betonu na początku XX. wieku, albo zmiana sposobu projektowania za sprawą technik cyfrowych pod koniec XX. wieku, ale wynika to z faktu, że współczesna rewolucja nie wpływa na fizyczną strukturę czy wygląd budynku, ale na to, czego nie widzimy, a co zazwyczaj określa się mianem „zarządzania przestrzenią i energią” – wentylację, ogrzewanie i oświetlenie. To właśnie na płaszczyźnie kontroli klimatu wnętrz pojawiają się problemy i rozwiązania związane z emisją gazów cieplarnianych, dziurą ozonową i katastrofami klimatycznymi. Dzieje się tak, ponieważ przemysł budowlany jest jednym z największych winowajców jeżeli chodzi o produkcję gazów cieplarnianych związaną ze spalaniem paliw kopalnych. Jak pokazują statystyki, budownictwo może być jednym z najważniejszych aktorów na polu zarządzania energią. Nie pozostawiają one żadnych wątpliwości, że obniżenie konsumpcji jest jednym z najważniejszych, zarówno pod względem technicznym jak i politycznym, wyzwań XXI wieku.

### Forma / funkcja
Do dnia dzisiejszego relację pomiędzy programem i formą określały dwie najistotniejsze (a może nawet sprzeczne ze sobą) teorie. Heroiczny modernizm, którego fundamentem stał się zwrot „forma wynika z funkcji” użyty w XIX. wieku przez Louisa Sullivana, zakwestionował czysto symboliczny i dekoracyjny status architektury. Nowa, racjonalna, funkcjonalistyczna i uniwersalistyczna architektura miała nadać „odpowiednią formę” funkcjom zdeterminowanym na poziomie społecznym, technicznym i ekonomicznym. Architektura stała się po prostu przestrzenną emanacją programu, odrzucającą jakikolwiek ładunek symboliczny czy emocjonalny. W latach 60. to credo zostało podważone przez Louisa Kahna i innych, którzy uznali, że to „funkcja wynika z formy”. Pojęcie programu zostało skrytykowane jako zbyt jednoznaczne w stosunku do różnorodności potrzeb i aktywności, co spowodowało konieczność jego przedefiniowania. Historia architektury wskazuje na fakt, że forma trwa znacznie dłużej niż program czy funkcja, które ulegają ciągłym modyfikacjom. Bazując na podobnym założeniu Kahn rozwinął nową metodę kompozycji, w której architektura przestała odzwierciedlać program, ale generowała system hierarchii. Nie definiując funkcji, hierarchie te w bardziej abstrakcyjny sposób determinowały powstawanie przestrzeni, będących w relacji do otoczenia, tworząc bardzo restrykcyjny pod względem struktury, ale elastyczny w kontekście programu system.

Celem naszych dociekań jest przeanlizowanie związku formy i funkcji w kontekście warunkowej relacji architektury i klimatu. Chcemy stworzyć model architektury wolny od wstępnych założeń formalnych i funkcjonalnych, poza-programową architekturę otwartą na zmieniające się pory roku, warunki atmosferyczne, przejście dnia w noc, przemijanie, osobliwe funkcje i niespodziewane formy. Odwracamy tradycyjne podejście do projektowania, aby stworzyć nową strukturę organizacji przestrzennej, w której formy i funkcją powstają w odpowiedzi na klimat. Proponujemy model oparty na pracy z samą przestrzenią, gęstością powietrza, intensywnością światła, oferując przy tym architekturę postrzeganą jako geografię i ciągle zmieniający się system pogodowy, który umożliwia pełne wykorzystywanie różnych klimatów i uwarunkowań pogodowych w zależności od naszych potrzeb i pragnień, pory dnia czy roku. Zastępujemy w ten sposób ograniczenia symboliczne i funkcjonalne wolnością interpretacji, umożliwiającą architekturze generowanie nowego rodzaju przestrzeni, praktyk i momentów w ramach materii, z której jest ona zrobiona.